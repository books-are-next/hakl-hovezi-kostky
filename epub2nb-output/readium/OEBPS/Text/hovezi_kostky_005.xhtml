<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hovezi_kostky-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hovezi_kostky-2" xml:lang="cs-CZ">
		<div class="Z-kladn--textový-r-meček">
			<p id="_idParaDest-1" class="MLP_uroven2_kapitola ParaOverride-1">Miliónový časy</p>
			<p class="MLP_text_uprostred_-B- ParaOverride-1">(1986)</p>
			<p class="MLP_text_bez1radku_-12-0- ParaOverride-1">MÁM ŽENU. Jsme spolu půl druhého roku. Máme hezký vztah, který nicméně vychládá. O&#160;emoční vzněty není nouze. Emoce udržují napětí, dokud jsou překvapivé. Jenže pak se potenciál překvapivosti vyčerpá a&#160;vplíží se zvyk. Fáze, s&#160;jejímž nástupem jsem zatím pokaž­dé zklamal.</p>
			<p class="MLP_text ParaOverride-1">Betyna je trpělivá, štíhlá, extrémně okatá, bystrá, žádoucí. Ale hlavně trpělivá. Pochází z&#160;inženýrské vily v&#160;Košířích. Odkojená Solženicynem, Bergmanem, braníkem desítkou. Vystudovaná defektoložka. Stará se v&#160;ústavu o&#160;chudáky, co je život pokroutil na duchu.</p>
			<p class="MLP_text ParaOverride-1">„Nedlabeš na mě trochu?“ ptá se.</p>
			<p class="MLP_text ParaOverride-1">„Asi trochu jo, promiň.“</p>
			<p class="MLP_text ParaOverride-1">„A&#160;uděláš s&#160;tim něco?“</p>
			<p class="MLP_text ParaOverride-1">„Pokouším se&#160;– dyť tě mám rád.“</p>
			<p class="MLP_text ParaOverride-1">„Pokoušej. Nerada bych vo tebe přišla.“</p>
			<p class="MLP_text_bez1radku_-12-0- ParaOverride-1">CO S&#160;TÍM, ŘÍKÁME SI. Jet někam? K&#160;moři? Do hor? Na Pirin? Na Pirin a&#160;pak k&#160;moři, aťsi třeba bulharskému. Tam si to vyříkáme, zopákneme, podrobíme testu, koupíme slnčev brjag a&#160;grozdovu rakiju a&#160;dál se uvidí.</p>
			<p class="MLP_text ParaOverride-1">Přejdeme pohoří, načež se řádně vyčvachtáme ve vodě.</p>
			<p class="MLP_text ParaOverride-1">Objímáme se, jak jsme to pěkně vymysleli.</p>
			<p class="MLP_text_bez1radku_-12-0- ParaOverride-1">BEREME S&#160;SEBOU KAMARÁDA KOLEJKU. Kolejka je příjmení, on však trvá na tom, aby to byla zároveň přezdívka. Spolužák z&#160;gymplu. Tam to byla u&#160;něj přímo mánie. Skládal sám proti sobě protestsongy, zběsile třískal do kytary. Kolejka / se potejká / bez bejka / natejká / mameluku, podej rum / život protejká.</p>
			<p class="MLP_text ParaOverride-1">Ten s&#160;sebou přivádí na nástupiště hlavního nádraží jednoho vousatého medvěda s&#160;obrovským batohem a&#160;jednoho životem drápnutého hubeňoura s&#160;tvrdou skořápkou, původem z&#160;Ostravska. Medvěd se jmenuje Vašek, druhý kluk si říká Vrháč.</p>
			<p class="MLP_text ParaOverride-1">Postáváme na pokaňhaném betonovém nástupišti. Pod zašpiněným plexisklem klenby těkají holubí letky.</p>
			<p class="MLP_text ParaOverride-1">Vrháč bude oříšek. Zkušený asociál s&#160;nevyzpytatelným výrazem. Překotně rychlý, předjímavý. Aj, tohle znám&#160;– můj bratr. Bleskem vybuchne, bleskem zhasne. Není bod, který trvá. Vše je v&#160;pohybu. Támhle, tohle, chachá. Krá, krá.</p>
			<p class="MLP_text ParaOverride-1">Hned nacházíme společná témata.</p>
			<p class="MLP_text ParaOverride-1">S&#160;Betynou si udržujeme standardní odstup. Takový ten, co vládne mezi zavedenými dvojicemi. Aby naši souputníci nevycítili, že se jim chceme cestou rozcházet, respektive dávat se dohromady.</p>
			<p class="MLP_text_bez1radku_-12-0- ParaOverride-1">ZA JÍZDY SE BAVÍM HLAVNĚ S&#160;VRHÁČEM. Dá se říct, že nemám na vybranou. Vyhlédl si mě jako rezonanční desku. Míchá dvě až tři nářečí, jak to bývá u&#160;lidí, co jsou doma každou chvíli jinde.</p>
			<p class="MLP_text ParaOverride-1">Měl holku, ta má ségru, jednovaječný dvojčata. Byl s&#160;ní pět let. Občas mu zmizela, naháněl ji po čertech ďáblech, nic. Dva měsíce ticho. Načež telegram z&#160;Paříže: PRIJED PRO ME PROSIM plus adresa. Schrastil nesnadnou cestou vízum a&#160;jel. Jel si pro ni takto na otočku mockrát, než dospěl k&#160;bodu, kdy ho opustil elán. Řekl jí: Jsi nejskvělejší baba, to dobře víš, ale dávám ti týden na odstěhování&#160;– nemůžu dál.</p>
			<p class="MLP_text ParaOverride-1">„Za dva dny byla fuč,“ vrčí do mě, zatímco za oknem tečou kukuřičné lány. „Víš, co je smutek po babě? Nejhorší smutek, co může být. Tak jsem ho šel zapít&#160;– sedím Na Sirotčí, bác! Vletí tam její ségra s&#160;kuchyňákem a&#160;hrr na mě. Šmikla dvakrát sem, pak eště tak křížem, neměla dost, tak bodla sem, špice minula osrdečník o&#160;pár milimetrů. Já byl furt živý, tak bodla eště raz. Jak to vím? Chlapi mi to vyprávěli&#160;– odtrhli jí a&#160;zavřeli do kamrlíku, někteří křičeli, ať volaj policajty, jiný záchranku. Čepmistr na mě čumí a&#160;ptá se, co pro mě může udělat. Mu povídám&#160;– suň mi dvojitýho panáka, pičo, jedno jakýho. To čúro ve mně furt bylo. Někdo řve, ať ho vyndaj, jiný, že ne, že mě to zabije, a&#160;pingl mi nese panáka.“</p>
			<p class="MLP_text ParaOverride-1">„Vypils ho?“</p>
			<p class="MLP_text ParaOverride-1">„Kurva že ne, to už mě strkali do sanity, tam mladej doktor, infuze a&#160;já čučím na kudlu, jak mi trčí ze srdce. Doktor mě prosí, ať tam nečučím. A&#160;kde mám čučet, já na to, když tu máte zamalovaný okna?“</p>
			<p class="MLP_text ParaOverride-1">Vyhrne košili, triko. Ukazuje mi sporou šlachovitou hruď počmáranou křížem kráž hustou sítí nepěkně naběhlých uzlovitých jizev.</p>
			<p class="MLP_text ParaOverride-1">„Co ta holka?“ ptám se.</p>
			<p class="MLP_text ParaOverride-1">„Je pryč.“</p>
			<p class="MLP_text ParaOverride-1">„Ta druhá.“</p>
			<p class="MLP_text ParaOverride-1">„Sedí za pokus o&#160;vraždu. Vzkázala mi, že až jí pustí za dobrý chování, půjde a&#160;udělá to zas.“</p>
			<p class="MLP_text ParaOverride-1">Jeho historky mi dávají jenom tolik prostoru, abych zahlédl, že se Betyna nějak moc baví s&#160;Kolejkou.</p>
			<p class="MLP_text ParaOverride-1">„Ty&#160;– a&#160;taky se musím přiznat, že mám s&#160;sebou akorát spacák, pytlík rýže a&#160;pár drobných, přišlo to narychlo,“ zahajuje Vrháč další kolo.</p>
			<p class="MLP_text_bez1radku_-12-0- ParaOverride-1">POPÍJÍME BEZPRECEDENTNĚ KYSELÉ VÍNO. Cesta ubíhá. Medvěd Vašek něco brouká či snad zpívá Betyně do ucha, Kolejka spí.</p>
			<p class="MLP_text ParaOverride-1">Jsem dál k&#160;dispozici Vrháčovu šílenství.</p>
			<p class="MLP_text ParaOverride-1">„Líznu nárazníkem káru, co stojí za mnou, ne. Lezu ven&#160;– mám to lehce promáčklý, ten druhý cyp ani škrt. Z&#160;káry vyleze tlustý mladý kluk, dá mi pěstí, nastartuje a&#160;frr pryč. Jdu spát, ráno postel plná krve. Koukám&#160;– z&#160;břicha. Jedu k&#160;doktorovi, on že je to bodná rána a&#160;že volá policii. Vytáhnu osm lupenů, víc u&#160;sebe nemám. On je shrábne, ránu mi bez keců zašije.“</p>
			<p class="MLP_text ParaOverride-1">„Máš na kudly pech,“ já na to.</p>
			<p class="MLP_text ParaOverride-1">„Kdyby jen na kudly&#160;– tuhle mi v&#160;kuchyni bouchly husí žaludky&#160;– katastrofa. Strop nad sporákem plný sraček, po kvartýře mastnota, kouř. Jsem zadřímal. Nebo v&#160;Klatovech na nádraží&#160;– stojim, jsem rád, že stojim, přijde ke mně metr devadesát frajerka a&#160;povídá…“</p>
			<p class="MLP_text_bez1radku_-12-0- ParaOverride-1">VSTUPUJEME NEJISTÝM KROKEM NA PERÓN V&#160;BLAGOEVGRADU. Jestli to je opravdu Blagoevgrad, ví s&#160;jistotou jen Betyna. Jsem na ni pyšný. Vlajeme ulicemi, motá se nám hlava ze smogu, jsme vyzváni k&#160;souboji na páku v&#160;rezavém baru, pákař šikovně podkopne stůl, z&#160;nitra se vyřine banda mastných buldoků, chtějí odškodné za sklo. Spoustu peněz. Všechno, co máme.</p>
			<p class="MLP_text ParaOverride-1">Z&#160;toho nás vytáhne místní dobrák. Pryč od nich, říká. Pojďte se mnou, se mnou je sranda.</p>
			<p class="MLP_text ParaOverride-1">Najednou jsme uprostřed hekticky opilé cikánské svatby. Na té vzbudíme, nevíme čím, náhlou nevoli. Uličkou divně horečnatých vyzáblých chlápků nás odvádí doumetrákový cikánský dobrák. Ukazuje na nás volskou tlapou a&#160;něco křičí. Ostatní s&#160;ním, zdá se, nesouhlasí.</p>
			<p class="MLP_text ParaOverride-1">Steleme si v&#160;jakémsi lesíku. Ráno vidíme, že nešlo o&#160;les, ale o&#160;uprášený řídký parčík uprostřed rušného náměstí. Vyplétáme Vaškovi z&#160;dlouhých vlasů a&#160;vousů prapodivně zamotané houfy velkých rezavých slimáků. Tvoří mu v&#160;hlavě celá hnízda. Vašek blaženě mlčí. Z&#160;laviček nás pozoruje dobře dvacet žebráků.</p>
			<p class="MLP_text_bez1radku_-12-0- ParaOverride-1">ZE ŠLAMASTYKY UNIKÁME MALÝM PLECHOVÝM VLÁČKEM. Vstříc Pirinu. S&#160;přestupem. Ten zmeškáme, protože nás zajmou místní vesničané a&#160;bratrsky nás nutí s&#160;nimi pít, jíst a&#160;hovořit.</p>
			<p class="MLP_text ParaOverride-1">Dorozumíváme se pidgin ruštinou.</p>
			<p class="MLP_text ParaOverride-1">Místní silák, dvacetiletá chlupatá gorila, se nás s&#160;úsměvem ptá, jestli nám připadá jako blbec. Jestli tajně nechováme myšlenku: Já jsem Čech a&#160;ty jenom blbej Bulhar. Říká, že jasně vidí, že ji chováme.</p>
			<p class="MLP_text ParaOverride-1">Do věci se vkládá hrbatý stařeček v&#160;kožichu, bere nás v&#160;ochranu, zaklíná je, odhání.</p>
			<p class="MLP_text ParaOverride-1">Zjišťujeme, že nám chybí Vašek. Voláme ho, hledáme.</p>
			<p class="MLP_text ParaOverride-1">Chlupatý obr nám pomáhá smýčit křoví. Nahlíží pod hromady panelů. Omlouvá se nám, že jsme ztratili kamaráda, prosí nás za odpuštění.</p>
			<p class="MLP_text ParaOverride-1">Vaška najdeme, jak se topí v&#160;potoce. Leží, opilý, nadzemsky se usmívající, s&#160;hlavou těsně pod vodou. Vousy mu vlají po proudu.</p>
			<p class="MLP_text ParaOverride-1">Pumpujeme z&#160;něj vodu.</p>
			<p class="MLP_text ParaOverride-1">Obr usedavě pláče. Řve, že ho to mrzí, že tohle nechtěl.</p>
			<p class="MLP_text ParaOverride-1">Jakmile se z&#160;Vaška vyvalí šlem, čile vstane a&#160;hned se shání po něčem k&#160;pití. Místní žasnou nad takovým junákem.</p>
			<p class="MLP_text ParaOverride-1">Přesto nás v&#160;příhodné chvíli stařec v&#160;kožichu lifruje stranou. Žádá nás, ať jdeme spát k&#160;němu do domu. Jsou to zločinci, zapřísahá nás, stáhnou vás z&#160;kůže, seberou manželku.</p>
			<p class="MLP_text ParaOverride-1">V&#160;hliněném baráčku ve stráni vysoko nad vsí nám s&#160;Betynou obřadně nabízí vlastní lože&#160;– temný výklenek vycpaný ovčími kožešinami. Uléháme do něj jako do hrobu. Ovčí rouno je žluklé, plné žmolků, čmelíků, pilin, zaschlých tvrdých hrudek.</p>
			<p class="MLP_text ParaOverride-1">„Jsem idiot, Betyno,“ říkám.</p>
			<p class="MLP_text ParaOverride-1">„To už to jako vzdáváš?“</p>
			<p class="MLP_text ParaOverride-1">„Ne, já jenom myslim, že jsme měli jet sami.“</p>
			<p class="MLP_text ParaOverride-1">„To asi měli.“</p>
			<p class="MLP_text_bez1radku_-12-0- ParaOverride-1">PŘÍŠTÍ DEN DOSPÍVÁME DO PREDELU, DO ŠIROKÉHO SEDLA PLNÉHO SALAŠÍ, ODKUD NAVAZUJE CESTA NA HŘEBEN. U&#160;stařeny s&#160;fialovým nosem si dáváme nepřekonatelné jehněčí čufty, grilované v&#160;pojízdném krámku, stojícím na opuštěném parkovišti.</p>
			<p class="MLP_text ParaOverride-1">Další dobráček nás vede vykácenou mamutí strží, po které půjdeme pořád nahoru. Míjíme čerstvým nátěrem svítící sloupy vysokého napětí. Dráty za jednu noc někdo ukradl, krčí rameny dobráček, máme po elektřině.</p>
			<p class="MLP_text ParaOverride-1">Procházíme pásmem obřích borovic. Kosodřevinou, za níž jsou už jen holé skály. Potkáme mladého ovčáka, který se zamiluje do mých odrbaných džín. Popotahuje rozčilením, plive, nabízí rádio, peníze. Vybízí mě, ať si okamžitě vyberu jakoukoli ovci, že mi ji za ty gatě dá. Navrch přidá svoje. Krvavě ho zklamu, když říkám, že jiné gatě nemám a&#160;ty jeho plstěné jsou sice překrásné, ale takhle na fleku si je s&#160;ním vyměnit nechci.</p>
			<p class="MLP_text_bez1radku_-12-0- ParaOverride-1">PO DNI POCENÍ A&#160;DÝCHÁNÍ SE DOŠKRABEME NAHORU. Všude skalní štíty. Kráčíme úzkou stezkou. Vlevo sráz kolmo dolů, vpravo mramorová plotna hladká jak ledovec.</p>
			<p class="MLP_text ParaOverride-1">Spíme v&#160;maringotce přidrátované roztřepenými ocelovými lany k&#160;balvanu těsně pod hřebenem. Komplet celá se kymácí, vítr s&#160;námi lomcuje, plech se prohýbá.</p>
			<p class="MLP_text ParaOverride-1">„Máš mě eště rád?“ šeptá Betyna vedle mě na palandě.</p>
			<p class="MLP_text ParaOverride-1">„Jejda, a&#160;jak.“</p>
			<p class="MLP_text ParaOverride-1">„No&#160;– jak?“</p>
			<p class="MLP_text ParaOverride-1">„Docela dost.“</p>
			<p class="MLP_text ParaOverride-1">Pevně se objímáme. Posloucháme bubnování ostré přeháňky do stěn. Rachotí to ze všech stran. Bouda vrže.</p>
			<p class="MLP_text ParaOverride-1">Ráno pochodujeme čapí stezkou těsně nad mraky. Pere do nás slunce. Ze skal se kouří. Pár desítek metrů pod námi v&#160;černém mračnu, obklopujícím ze všech stran horu, zuří prudká bouřka. Blesky práskají brutálně blízko.</p>
			<p class="MLP_text_bez1radku_-12-0- ParaOverride-1">BETYNA JDE KUS CESTY SAMA, KUS SE MNOU, KUS S&#160;KOLEJKOU. Poctivě dělí svůj čas mezi nás dva. Působí to děsivě. Je jasné, že zraje ke zlomu.</p>
			<p class="MLP_text ParaOverride-1">Teď jde zrovna s&#160;ním. Snažím se na ně nekoukat. Vrháč se chytá za hlavu, vystřeluje ruce k&#160;nebesům, ukazuje si na prsa, ťuká si na čelo, apeluje na mě, ať se na to vyseru.</p>
			<p class="MLP_text ParaOverride-1">Betyna se otočí, jde rovnou ke mně a&#160;s&#160;upřímností sobě vlastní říká: „Nevadí ti, že se tolik bavim s&#160;tim tvym Kolejkou? Von je takovej milej trouba, viď že jo? Jinak já se na něj můžu vykašlat a&#160;jít zase s&#160;tebou.“</p>
			<p class="MLP_text ParaOverride-1">„Betyno, nešil.“</p>
			<p class="MLP_text ParaOverride-1">„Šílim, viď.“</p>
			<p class="MLP_text ParaOverride-1">„Ale ne.“</p>
			<p class="MLP_text ParaOverride-1">„Já se snažim nešílet. To vůbec není, jak si myslíš. Chápeš aspoň malinko, co se ve mně děje?“</p>
			<p class="MLP_text ParaOverride-1">Kývu, že jasně. Ve skutečnosti mám naopak dojem, že mě chápání opustilo. Není to nepříjemné. Všechno je mi buřt. Je to tím vzduchem. Nezdravě čistý. Překysličený mozek pluje v&#160;růžové mlze a&#160;je se vším spokojen.</p>
			<p class="MLP_text_bez1radku_-12-0- ParaOverride-1">MÍŘÍME K&#160;JISKŘÍCÍ BÍLÉ HOMOLI&#160;– K&#160;HOŘE VICHREN. Už pro to jméno se půl dne škrábeme po kamenech, hledáme, kam stoupnout, hluboko pod námi sněžné jazyky, větrná propast. Míjíme místa, kde by stačilo špatně došlápnout, a&#160;řekli bychom jen: Ááá… Nakonec se dohrabeme na špici. Na podezdívce vrcholového kříže sedí spokojená německá rodina se zauzlenými kapesníky na hlavách. Loupou a&#160;jedí vejce na tvrdo. Z&#160;druhé strany sem vede pohodlná cesta, navazující dole na parkoviště.</p>
			<p class="MLP_text ParaOverride-1">Abychom se opláchli, scházíme k&#160;černému plesu hluboko pod sedlem. S&#160;křupajícími koleny klesáme kosodřevinou. Zouváme se, svlékáme, strkáme nohy do vody. Hned je vytahujeme&#160;– sám led.</p>
			<p class="MLP_text ParaOverride-1">Vrháč sklepává hadry, skáče tam jako torpédo. Plave k&#160;leštěné bronzové tabulce, zapuštěné do žuly v&#160;nitru laguny. V&#160;místě, kam vede cesta jedině vodou.</p>
			<p class="MLP_text ParaOverride-1">Doplave k&#160;ní, šlape vodu, plive, luští azbuku, drkotá zuby a&#160;signalizuje:</p>
			<p class="MLP_text ParaOverride-1">„<span class="MLP_znak_kurziva_11b">NA 20. JULI 1973 G. OZEROTO</span>&#160;– toto jezero, <span class="MLP_znak_kurziva_11b">GRABNA</span>, schramstlo&#160;– hrr, ty čuryn, kosááá, pičááá… <span class="MLP_znak_kurziva_11b">EDINSTVENIJA MI SYN</span>&#160;– jedinýho mýho syna… <span class="MLP_znak_kurziva_11b">VASIL TOMOV-UŠEV</span>. … tak se, krrr, jmenoval.“</p>
			<p class="MLP_text_bez1radku_-12-0- ParaOverride-1">HÁZÍME NA NĚJ SPACÁKY, ABY ROZMRZL. Nebyl by to on, kdyby se po výkonu nenechal krmit, napájet. Po chvíli se zvedne, mizí v&#160;nízkých jehličnanech. Když se vrací, jde mu v&#160;patách ušmudlaná ovce. Spočívá na něm ženským pohledem.</p>
			<p class="MLP_text ParaOverride-1">„Přidala se ke mně, když jsem sral,“ říká realisticky. „Nejde odehnat.“</p>
			<p class="MLP_text ParaOverride-1">Chvíli po ní se vynoří malý prostovlasý pán ve fialové uniformě a&#160;vysokým hlasem nás obviní&#160;– ukradli jsme ovci a&#160;půjdeme s&#160;ním.</p>
			<p class="MLP_text ParaOverride-1">„Odpal, sajrajte, bo chytneš jednu po pysku,“ odmrští ho Vrháč.</p>
			<p class="MLP_text ParaOverride-1">Pán vyloví z&#160;opasku odřenou pistoli, namíří na nás.</p>
			<p class="MLP_text ParaOverride-1">„Nemáš to natažené, dupe,“ konstatuje Vrháč, čímž přiměje muže k&#160;natažení zbraně a&#160;k&#160;odebrání našich pasů.</p>
			<p class="MLP_text ParaOverride-1">Jdeme s&#160;ním. Muž s&#160;pistolí kráčí za námi, poslední cupitá ovce. Cítíme v&#160;lopatkách, jak se tetelí štěstím, že se konečně něco děje. Klesáme k&#160;betonové chajdě zahalené žlutým dýmem, stékajícím po střeše z&#160;komína. Když jsme u&#160;ní, muž předvede ovci a&#160;sdělí nevelkému dědkovi, co vylézá ze dveří, že vede zatčené zloděje. Pak zmizí. Vzápětí se vyrojí dav mužů v&#160;modrých stejnokrojích. Nesou harmoniky, klarinety, láhve, chleba, ovoce. Sedáme k&#160;železnému stolu přišroubovanému k&#160;vydrolené betonové terase.</p>
			<p class="MLP_text ParaOverride-1">Zbytek dne tančíme při mečivých tureckých melodiích. Ze zasněžených štítů se na nás vrhají olověná mračna, kotlina je náhle plná studené rosy. Betyně svítí oči, září chrup. Černí chlapi kolem ní smrtelně vážně hajduchují, stříhají nohama. Tancuje i&#160;Vašek, byť jen jakousi zpomalenou súfijskou variaci. Kdo má dost, jde ke stolu a&#160;tam mu ihned nalejí. Náš strážce tomu říká <span class="MLP_znak_kurziva_11b">bulgarska narodna muzika</span>.</p>
			<p class="MLP_text_bez1radku_-12-0- ParaOverride-1">PO PŘESPÁNÍ NÁM DAJÍ PASY, PÁR LÁHVÍ NA CESTU. Jdeme dolů, dolů a&#160;dolů. Na autobus a&#160;na vlak. K&#160;moři. Míříme do města Emona, které Betyna namátkou vybrala. Zalíbil se jí název.</p>
			<p class="MLP_text ParaOverride-1">Cestou se mě znovu táže: „Fakt ti nevadí, že se bavím s&#160;Kolejkou? S&#160;nim je taková ta jednoduchá prdel, víš, tebe by srala, ale von je fakt legrační. Jste kámoši, přece ti nevodejdu s&#160;kámošem, ty trumbero! Vostatně pozoruju, že se nám po sobě stejská, jak nás furt ze všech stran vobklopujou, nestejská?“</p>
			<p class="MLP_text ParaOverride-1">„Stejská, ale já jsem na stejskáni zvyklej, vono mě posiluje. Klidně se s&#160;nim bav.“</p>
			<p class="MLP_text ParaOverride-1">„Posiluje tě to v&#160;tom se se mnou rozejít, jo?“ kulí oči.</p>
			<p class="MLP_text ParaOverride-1">„Naopak právě.“</p>
			<p class="MLP_text ParaOverride-1">„Sejít?“</p>
			<p class="MLP_text ParaOverride-1">„No.“</p>
			<p class="MLP_text ParaOverride-1">„Tak já zas jdu, mám tě moc ráda.“</p>
			<p class="MLP_text_bez1radku_-12-0- ParaOverride-1">POD NÁMI MOŘE. Šedé, kalné, druhohorní. Vůbec ne bulharské. Házíme bágly na zem, sedáme, civíme na vzduté vodní masy.</p>
			<p class="MLP_text ParaOverride-1">Jsme nad mysem Emine. Čekali jsme nudnou písčitou dunu, a&#160;zatím je tu nízký hustý les, končící na způsob stolové hory dvoumetrovým srázem. Pod ním uzounká bezbarvá pláž. Šedý písek pokrytý hustými trsy travin. Nekonečná nudle panenské země. Liduprázdno.</p>
			<p class="MLP_text ParaOverride-1">Když se vycácháme v&#160;hořké vodě a&#160;zřídíme bivak v&#160;lesíku, jdeme se projít. Dole na pláži objevíme dvě velká písečná hnízda. Jsou naplněna ryšavými neandrtálci. Dva stojí, zkoumavě hledí k&#160;obzoru. Chlupy na zádech, chomáčovitě zarostlá ohanbí a&#160;husté vousy jim čeří svižný větřík. Pačesy jim vlají.</p>
			<p class="MLP_text ParaOverride-1">Nepůsobí nebezpečně. Jdeme je pozdravit. V&#160;kráterech jak po bombě se rozvalují pihovatí nazí vousáči, mezi nimi se hemží lysá snědá ceckatá háďata, zřejmě místní.</p>
			<p class="MLP_text ParaOverride-1">„Vodvaha, překonat tolik set let pravoslaví a&#160;ukázat bobra,“ podotýká Vašek. Je to jeho přibližně sedmá věta od chvíle, co jsme vyjeli.</p>
			<p class="MLP_text ParaOverride-1">Opodál pod stromy se blyští houf zaparkovaných silných motorek.</p>
			<p class="MLP_text ParaOverride-1">„Tschüss,“ křiknou na nás a&#160;hodí nám dvě plechovky piva.</p>
			<p class="MLP_text ParaOverride-1">Vrháč po jedné skočí, pije ex. Druhou chytne Kolejka, nabídne úlovek Betyně, ta dá napít mně.</p>
			<p class="MLP_text_bez1radku_-12-0- ParaOverride-1">ANI V&#160;LESE NEJSME DOCELA SAMI. Pod svahem oddychuje jedovatě zelený stan, z&#160;něhož se každé ráno vylíhne komplet nahá trojčlenná rodinka a&#160;jde si spořádaně zaplavat. On má figuru úředníka, ona pevný zadek, malinkou ostříhanou hlavičku, mezi nimi pobíhá pískle a&#160;třepou se mu dvanáctileté dudlíky. Všichni tři nepřestajně na nose černé brýle.</p>
			<p class="MLP_text ParaOverride-1">Mají je i&#160;ve chvíli, kdy pálíme ohník a&#160;oni se nám přijdou oficiálně představit. Samozřejmě nazí. On je inženýr-ekonom, ona inženýrka též, dítě úspěšně studuje. Všichni ze Sofie, Sofiané tedy.</p>
			<p class="MLP_text ParaOverride-1">Vrháč vypadne z&#160;role otřískaného psance a&#160;půl dojatě, půl chtivě studuje rozpačité copaté mládě.</p>
			<p class="MLP_text ParaOverride-1">Dospělí usednou cudně bokem, manželka ukáže strie a&#160;zapředou nás do tenat. Mozek nám jde do vrtule z&#160;jejich názorů, náhledů, porovnávání nákladů.</p>
			<p class="MLP_text ParaOverride-1">„Víte,“ sděluje nám důvěrně inženýr, „nemám špatné postavení, daří se mi udržovat si přehled i&#160;jistý nadstandard, nemůžu si stěžovat. Platím za to ovšem skutečností, že jsem člen strany.“</p>
			<p class="MLP_text ParaOverride-1">„Svině bolševická,“ prskne Vrháč.</p>
			<p class="MLP_text ParaOverride-1">„To ne, prosím,“ říká inženýr. „Já jsem pouze člen strany. Ne komunista. Vnímáte ten rozdíl? Člen strany, komunista nikoli.“</p>
			<p class="MLP_text_bez1radku_-12-0- ParaOverride-1">AŤ CHCEME NEBO NE, JSME Z&#160;NICH TROCHU V&#160;ŠOKU. Máme rok 1986, kolkolem čpí bramborový líh socialismu ředěný falešným koňakem začínající perestrojky. Nejsme zvyklí věnovat podobným jevům pozornost. A&#160;tihle tady jsou takhle na špici. Naznačují, že tuší, co přinese vývoj v&#160;příštích letech. Že se budeme velice divit. Oni že se již pomalu připravují.</p>
			<p class="MLP_text ParaOverride-1">My nic netušíme, protože ničemu nevěříme. Tudíž mlčíme. Počet prázdných lahví od vína v&#160;trávě pod našima nohama narůstá. Našich lahví. Oni se omlouvají, že dnes nic nedali do placu. Zítra to, samo sebou, obrátíme.</p>
			<p class="MLP_text ParaOverride-1">Komíháme se, zmámení jejich tirádami.</p>
			<p class="MLP_text ParaOverride-1">Ano, tedy. Přejí nám dobrou noc. Jsou rádi, že našli někoho, s&#160;kým je možno si na úrovni pohovořit. Z&#160;jejich pohledu zajímavé. Děkují. Zítra na viděnou.</p>
			<p class="MLP_text_bez1radku_-12-0- ParaOverride-1">JEDNOU ZA DVA DNY SE ZASTAVÍ U&#160;NAŠEHO LEŽENÍ DVOJICE VOJÍNŮ. V&#160;parném létě propocené komisní hadry, holiny vláčejí pískem. Míří k&#160;nám, nadhazují na zádech těžká ákáčka, vzdychají jako družičky.</p>
			<p class="MLP_text ParaOverride-1">„Vy tady pořád ještě jste?“ žasnou.</p>
			<p class="MLP_text ParaOverride-1">„My už budeme balit.“</p>
			<p class="MLP_text ParaOverride-1">„Řekli jsme vám předevčírem jasně, že se nacházíte v&#160;přísně střeženém vojenském pásmu!“</p>
			<p class="MLP_text ParaOverride-1">Kýveme, že ano.</p>
			<p class="MLP_text ParaOverride-1">Betyna zkusí trik s&#160;dívčí nevinností: „A&#160;co tady máte tak tajnýho? Dyť je tu jenom les.“</p>
			<p class="MLP_text ParaOverride-1">„Nesmíme říct! Absolutní zákaz turistů!“</p>
			<p class="MLP_text ParaOverride-1">„Ale proč?“</p>
			<p class="MLP_text ParaOverride-1">„Žádné proč, okamžitě se sbalte. Kávu máte?“</p>
			<p class="MLP_text ParaOverride-1">„Máme rakiji.“</p>
			<p class="MLP_text ParaOverride-1">„Tak dejte. Vy si žijete, Čukejslovaki!“</p>
			<p class="MLP_text ParaOverride-1">„Jo&#160;– a&#160;cigára mám,“ plácá se do spáleného čela Kolejka, odbíhá křivými skoky, přináší pár krabiček.</p>
			<p class="MLP_text ParaOverride-1">„Dobře,“ berou si cigarety. „Vy tu ale nesmíte být. Nádo vám odejít! Máme tu rakety, když to chcete vědět!“</p>
			<p class="MLP_text ParaOverride-1">„Aha,“ řekne zklamaně Betyna.</p>
			<p class="MLP_text ParaOverride-1">„Víte, proti komu?“ ujišťují se.</p>
			<p class="MLP_text ParaOverride-1">„Melichar, Baltazar,“ střelí Vrháč.</p>
			<p class="MLP_text ParaOverride-1">„Da,“ kvrdlají hlavami. „To říkáte přesně&#160;– Turkije nás ohrožuje. Jednoho dne vy, my, všichni spolu budeme bojovat proti Turkiji.“</p>
			<p class="MLP_text ParaOverride-1">Odcházejí, lačně sají startky.</p>
			<p class="MLP_text_bez1radku_-12-0- ParaOverride-1">NĚKDY CHODÍ PO POLEDNI, JINDY ZA SOUMRAKU. Jednou přicházejí v&#160;noci. Na nebi měsíc jako Brno.</p>
			<p class="MLP_text ParaOverride-1">„My tam měli kosmonauta&#160;– brodil se po pás v&#160;prachu a&#160;měl co dělat, aby došel zpátky k&#160;lodi, to víte?“ konverzují.</p>
			<p class="MLP_text ParaOverride-1">„To víš, ty gumo,“ oponuje Vrháč, „Američani ho tam měli, vy ne.“</p>
			<p class="MLP_text ParaOverride-1">„Chcete zatknout?“ ptají se, vytáhnou baterky a&#160;v&#160;nedomrlém světle studují jeho jizvy.</p>
			<p class="MLP_text ParaOverride-1">„Za co asi, vy čuryni?“</p>
			<p class="MLP_text ParaOverride-1">„To nechte na nás. Cigaretky máte?“</p>
			<p class="MLP_text ParaOverride-1">Nakonec se shodnou, že tam byl Rus, něco si na Měsíci zařídil, pošolíchal, což následně zatajil, protože se to bude jednou sakra hodit. Možná tam zakopal pár tanků, kaťuší, kdoví.</p>
			<p class="MLP_text ParaOverride-1">Zapálí si, vtáhnou dým a&#160;jdou.</p>
			<p class="MLP_text_bez1radku_-12-0- ParaOverride-1">JEDNOHO DNE INŽENÝŘI MIZÍ. I&#160;s&#160;naším proviantem.</p>
			<p class="MLP_text ParaOverride-1">Vrháč nás informuje bezbarvým oznamovacím hlasem: „Přišli v&#160;půl páté ráno, oni dva, dcerku nechali dole. Projeli bágly se žrádlem. Dívám se&#160;– ten zkurdupel zasraty balí všecky konzervy, čučim naňho a&#160;nevim&#160;– mám vstát a&#160;přerazit mu hnát? Nakopat jí tu čubčí prdel? Ale mi jich najednou bylo líto. Cypů, rypáků kundích. Tak jsem akorát štěk, když nám sáhl na flašky. Flašky nech, šmejde, bo tě pleštím. Chuj se lek, málem to s&#160;nim seklo. Sbalili to a&#160;pryč. Stačilo běžet za nima a&#160;nastavit jim hnátu, ale neudělal jsem to. Přišli jsme o&#160;pár konzerv, salámů, ať si je strčej do piči, členové strany.“</p>
			<p class="MLP_text_bez1radku_-12-0- ParaOverride-1">FLUNDRÁME PÍSKEM, LÁMEME KLACÍKY. Chodíme sbírat mandle do mandlového háje, který jsme objevili za lesem. To je vedle pár pečených rybek, co nám prodají ve vesničce za obzorem, veškerý proviant. Loutáme čerstvé mandle, zapíjíme vínem, co zase v&#160;jiné vsi za mandlovým lesem vyrábějí staříci a&#160;stařenky. Víno je černé, silné, husté.</p>
			<p class="MLP_text ParaOverride-1">Kdo jde doplnit zásoby, obleče se. Jinak se s&#160;oblékáním vůbec neobtěžujeme. Vojíni to přecházejí. Verbež ze Západu, v&#160;pořádku. Jeden z&#160;nich nás zaměstná nějakou teorií a&#160;druhý hltá očima Betynu.</p>
			<p class="MLP_text ParaOverride-1">Moře se na nás valí, až nám z&#160;toho přeskakuje. Jsme tu pět dní, osm, deset, nikdo neví. Nemáme důvod je počítat.</p>
			<p class="MLP_text ParaOverride-1">Stačí mít si kam sednout, lehnout, s&#160;kým se napít, poklábosit. Takhle mohl vypadat prapůvodní smysl bytí. Až na to, že my už se nemáme proč lekat kdejakého šramotu. Jediné predátory tu zastupujeme my.</p>
			<p class="MLP_text_bez1radku_-12-0- ParaOverride-1">ROZEDNÍVÁ SE. Rozepnu spacák, vylézám, jdu se vyščít. Písčitá půda je i&#160;v&#160;noci příjemně vyhřátá. Když se vracím, vidím Kolejkovu ruku majetnicky zastrčenou v&#160;Betynině spacáku. A&#160;co horšího, ona jemu objímá dlaní týl.</p>
			<p class="MLP_text ParaOverride-1">Chtěl jsem to, mám to. Tvářím se, že to beru. Cítím touhu zařičet, ale zatlačím ji zpátky a&#160;v&#160;klidu si lehám.</p>
			<p class="MLP_text ParaOverride-1">V&#160;klidu jsme všichni. V&#160;až moc velkém. Lehká intoxikace metráky mandlí, co námi prošly, možná.</p>
			<p class="MLP_text_bez1radku_-12-0- ParaOverride-1">BALÍME, JDEME PO HRANĚ OSTROHU PRYČ. Já vpředu s&#160;Vrháčem, který mi krmí ucho syčáckými vtipy, havraními skřeky, zpěvem popěvků. Pod vším hrčí spodní proud citového vydírání. Sympatický parazit. Můj bratr.</p>
			<p class="MLP_text ParaOverride-1">„Taky jsem se kdysi ženil, svatba byla&#160;– jasné,“ těší mě. „Jenže si hoši vzpomněli na zvyk unášení nevěsty. Tak se s&#160;ní napřed fajně ožrali a&#160;pak ji, boha Máriu, přivázali ke stromu v&#160;takovym lesíčku za hotelem, chápeš. Nějaky zkurvysyn zajebany jí dal do huby roubík a&#160;navrch zapomněli, kde to bylo. A&#160;tak tam, chuďatka moje, čekala čtyři hodiny, než jsme ji našli. Ty, ta běsnila. Šest měsíců trvalo, než se mi jí zadařilo zklidnit.“</p>
			<p class="MLP_text ParaOverride-1">„Povedlo se?“</p>
			<p class="MLP_text ParaOverride-1">„Sedmý měsíc byl rozvod.“</p>
			<p class="MLP_text ParaOverride-1">Obcházíme písečnou strž, mocně bubláme z&#160;láhve.</p>
			<p class="MLP_text ParaOverride-1">To přiláká Vaška, který s&#160;námi je&#160;– není. Enormně uzavřený člověk. Tipuju, že jede v&#160;nějakých zenech, lóžích, že bude potulný taoista, mlčící rosekrucián. Typ, co musí doufat, že si toho ostatní všimnou. Sám o&#160;tom nezačne.</p>
			<p class="MLP_text ParaOverride-1">„Cejtím hovno,“ konstatuje Vrháč.</p>
			<p class="MLP_text ParaOverride-1">„To je hovno proti tomu, co cejtim já, když vidim to moře,“ odvětí Vašek.</p>
			<p class="MLP_text_bez1radku_-12-0- ParaOverride-1">JDEME BEZNADĚJNOU TOVÁRNÍ SILNICÍ, PO KTERÉ RACHOTÍ SMRDUTÉ NÁKLAĎÁKY. Podél nekonečného vysokého plotu z&#160;vlnitého plechu. Slíbili nám, že na jeho konci nalezneme nádraží.</p>
			<p class="MLP_text ParaOverride-1">A&#160;taky tam je. U&#160;zavřených pokladen potkáváme dědka nad hrobem, který se obřadně představí jako Ďurďu. Zve nás na kafe k&#160;sobě na zahradu. Tam nás drží v&#160;klepetech makedonské pohostinnosti dva dny a&#160;dvě noci. Má lepenkovou chajdu se zahrádkou přímo nad nádražím. Jeho papriky a&#160;rajčata nepřetržitě ovívá dračí dech vylágrovaných dieselů, projíždějících po sténajících kolejích hned za plotem. Trhá plody a&#160;peče nám je na plotýnce, zalévá olejem, nemytými prsty tahá z&#160;láku sýr, nalévá ďábelsky silnou rakiji. Chce, abychom mluvili.</p>
			<p class="MLP_text ParaOverride-1">Vrháč ochotně preluduje. Cvaká modrými zuby, štěká, syčí, přísahá, že dědka uškrtí, že u&#160;něj zůstane bydlet. Že mu vlepí baňu, znárodní dýně. Ptá se ho, jestli byl v&#160;Alici nad Metují. Jestli byl v&#160;Alíkově, jestli má rád kaši s&#160;haší.</p>
			<p class="MLP_text ParaOverride-1">Ďurďu vážně přikyvuje, že byl a&#160;má.</p>
			<p class="MLP_text_bez1radku_-12-0- ParaOverride-1">DŘEPÍME S&#160;VAŠKEM NAD CIHLAMI PODLOŽENOU PLOTÝNKOU. Vedou k&#160;ní dva neodizolované, tu a&#160;tam drobounce prskající dráty natažené od stožáru elektrického vedení. Obracíme papriky klacíkem. Konečně k&#160;sobě nacházíme cestu.</p>
			<p class="MLP_text ParaOverride-1">„Muj styl je žrát vidličkou studený rizoto z&#160;hrnce,“ nadhodí.</p>
			<p class="MLP_text ParaOverride-1">„Muj z&#160;remosky.“</p>
			<p class="MLP_text ParaOverride-1">„To dělá to chození do hospod&#160;– neutečeš tomu. Nepřetržitej řetěz následků a&#160;příčin.“</p>
			<p class="MLP_text ParaOverride-1">„To nevim.“</p>
			<p class="MLP_text ParaOverride-1">„Nevíš, takže víš. Kdybys věděl, tak nevíš. A&#160;naopak, rum, bum.“</p>
			<p class="MLP_text ParaOverride-1">„Ať vim nebo nevim, v&#160;každým případě mám utrum.“</p>
			<p class="MLP_text ParaOverride-1">„Nemáš&#160;– lidi s&#160;utrumem maj jiný tahy ve tváři. V&#160;každym z&#160;nás je vostatně několik set naprosto různejch lidí.“</p>
			<p class="MLP_text ParaOverride-1">„Jo, jenže ty už budou jenom ubejvat a&#160;ubejvat.“</p>
			<p class="MLP_text ParaOverride-1">„Právě proto jsou to, co teďka žijem, miliónový časy. Mimochodem, menuju se Václav.“</p>
			<p class="MLP_text ParaOverride-1">„To vim.“</p>
			<p class="MLP_text ParaOverride-1">„Tak proč mi řikáš Vašku?“</p>
			<p class="MLP_text_bez1radku_-12-0- ParaOverride-1">SEDÍME VE VLAKU, MLČÍME. Dědek nás dočista zabil tou svojí paprikou, paradajkou, rakijí.</p>
			<p class="MLP_text ParaOverride-1">Mašina vpředu řve jako bombardér, zbytek vlaku spí.</p>
			<p class="MLP_text ParaOverride-1">Betyna sedí proti mně. Hledíme si do očí. Vyvíjíme snahu sdělit si, jak to vlastně dopadlo. Tváří se ztrápeně, oči jí plavou. Takže špatně.</p>
			<p class="MLP_text ParaOverride-1">Signalizuju diagonálním úsměvem&#160;– co se dá dělat. Smířím se s&#160;tím, neboj. Chce to čas.</p>
			<p class="MLP_text ParaOverride-1">Čas to chce, čtu v&#160;jejích očích.</p>
			<p class="MLP_text ParaOverride-1">Spící Kolejka přehazuje Betyně ruku kolem krku.</p>
			<p class="MLP_text ParaOverride-1">Dělám, že mě přemohl mikrospánek. Za zavřenýma očima mi rotují jasně žluté kostky s&#160;nazlátle zrnitým obsahem. Míhají se kratičké expozice. Betyna mlčící, vzdychající, vydávající krátké živelné smíchy. Hovořící, usínající, spící.</p>
			<p class="MLP_text ParaOverride-1">Nechávám víčka dlouhé minuty zavřená. Když je otevřu, tisknou se k&#160;sobě úplně jednoznačně. Přímo se objímají.</p>
			<p class="MLP_text ParaOverride-1">Strhnu z&#160;police batoh, hrabu se v&#160;něm.</p>
			<p class="MLP_text_bez1radku_-12-0- ParaOverride-1">BETYNA SE SNAŽÍ VYMANIT. S&#160;ohledem na mě. Jenom proto. To mě dodělá. Kývu, ať jde ven, že mám něco urgentního. V&#160;ruce držím kudlu.</p>
			<p class="MLP_text ParaOverride-1">Na chodbičce, kde jsme sami, ji Betyna spatří. Vyvalí oči. Gigan­tické zelené reflektory plné děsu. Couvá. Následuju ji těžkým krokem. Nemůžu se rozhodnout, je-li to sranda, nebo ne. Možná ne. Žárlivost mi kroutí střeva, v&#160;hlavě bzučí zkrat. Jdu za ní, nůž v&#160;nezávazném úhlu.</p>
			<p class="MLP_text ParaOverride-1">Projdeme jeden vagon, druhý, čtvrtý. V&#160;posledním Betyna narazí zády na drátěnou mříž, za níž se třepetají už jen zvlněné pásy kolejnic. Třeští panenky. Tiskne se zády do kouta.</p>
			<p class="MLP_text ParaOverride-1">Zvedám nůž.</p>
			<p class="MLP_text_bez1radku_-12-0- ParaOverride-1">ZASÁHNE MĚ POZNÁNÍ, ŽE PUKÁ SMÍCHY. Proto poulí bulvy, drží si papulu, proto se klepe jak gumová žába. Dusí v&#160;sobě nekontrolovatelný řehot. Trocha hrůzy v&#160;tom je, co by byl smích bez hrůzy.</p>
			<p class="MLP_text ParaOverride-1">Chechtáme se, až hýkáme. V&#160;slzách vidím plout dva metry od nás mrtvolně bledého Kolejku. Připraveného zakročit, jenom neví jak. Předávám mu kudlu, to ho zmate ještě víc.</p>
			<p class="MLP_text ParaOverride-1">Vracíme se do kupé, první Betyna, pak nese Kolejka kudlu, pak já. Z&#160;kupátek se za námi vyklánějí spařené obličeje. Otlačeninami zdobené tváře.</p>
			<p class="MLP_text_bez1radku_-12-0- ParaOverride-1">TOŤ VŠE. Příslovečný oblouk chybí. Nemůže nechybět, protože ten se dostatečně vyklenul až po návratu. Betyna začala natvrdo chodit s&#160;Kolejkou. Rozstěhovali jsme se, Kolejka pomáhal, zapili jsme to. Druhý den si přijeli pro pár drobností, zakecali jsme se a&#160;seděli až do rána. Pak každý šel, kam musel, ale večer jsme byli zase spolu.</p>
			<p class="MLP_text ParaOverride-1">Dlouho trvalo, než jsme ten triumvirát rozťali. Oni spolu žili jako chlap s&#160;ženskou a&#160;já jim dělal parťáka. Klauna. Falešné dítě. Jendu Bendu. Arci jsem se snažil trhnout. Jenže jsme na sebe byli všichni tři tak zvyklí, že jsme spolu nakonec protrajdali tři čtvrtě roku.</p>
			<p class="MLP_text ParaOverride-1">Kdekdo nad námi kroutil hlavou.</p>
			<p class="MLP_text ParaOverride-1">Pak jsem potkal Martu, ta se na mě usmála a&#160;začal jiný příběh. Bylo mi šestadvacet nebo tak nějak.</p>
		</div>
</body>
</html>
<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>hovezi_kostky-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="hovezi_kostky-3" xml:lang="cs-CZ">
		<div class="Z-kladn--textový-r-meček">
			<p id="_idParaDest-2" class="MLP_uroven2_kapitola ParaOverride-1">Démoni ticha</p>
			<p class="MLP_text_uprostred_-B- ParaOverride-1">(1993)</p>
			<p class="MLP_text_bez1radku_-12-0- ParaOverride-1">V&#160;KOUPELNĚ OŠKRABUJEŠ NAVYKLÝMI TAHY STRNIŠTĚ. Náznak třídenního kníru nechat&#160;– zbytek fšc, fšc.</p>
			<p class="MLP_text ParaOverride-1"><span class="MLP_znak_kurziva_11b">ZDROJ MÝCH NESNÁZÍ: NIC MI NESCHÁZÍ</span>, napsal ti kdosi loni či předloni na zeď vedle zrcadla. Nechtě tím přenesl svůj problém na tebe. Musíš si čistit zuby, holit se, tu a&#160;tam honit tužidlem unylou půlkilovou patku&#160;– znak příslušnosti k&#160;zakřiknuté české new wave.</p>
			<p class="MLP_text ParaOverride-1">Abys nebyl nucen denně studovat otlačenou merunu, v&#160;níž se toto vše odehrává, věnuješ se nápisu. Znovu a&#160;znovu ho čteš. Byť je proveden vlezle úhledným písmem, většinou se s&#160;neznámým pisatelem shoduješ.</p>
			<p class="MLP_text_bez1radku_-12-0- ParaOverride-1">OTEVŘENÝM OKNEM JE CÍTIT KOUŘ MĚSTSKÉ SPALOVNY. Z&#160;malešických zahrad mu sekunduje hořce dýmající chrastí. Je září. Dny se začínají krátit. Přesto je v&#160;nich víc prostoru než v&#160;červnových, srpnových.</p>
			<p class="MLP_text ParaOverride-1">Každoročně tě zaskočí silné přání vypadnout někam pryč, pokud možno sám. Nikdy jsi to neudělal. Třebas i&#160;vypadl, ale ne sám. Přitom&#160;– co je na tom? Nastrkáš do batohu spacák, pár košil, chleba, salám, vodu, mapu okolí Prahy, uděláš uzel na tkaničkách a&#160;je to. Sedneš do archivního Moskviče s&#160;pomačkaným chromovým úsměvem, někde u&#160;Dobříše zaparkuješ, zalezeš do lesů, po třech dnech se vrátíš, najdeš ho s&#160;vybitými skly, bez kol&#160;– škoda ho, radši jeď busem.</p>
			<p class="MLP_text ParaOverride-1">Najdeš mapu, na níž se zelenají Brdy. Před spaním v&#160;ní dlouho listuješ.</p>
			<p class="MLP_text_bez1radku_-12-0- ParaOverride-1">KOLEM DEVÁTÉ TELEFON. Odhodíš mapu, vykulíš se z&#160;postele, skočíš po pevné lince&#160;– nikdy nevíš. Volá jistá Laura. Zhruba předloni ses s&#160;ní rámci setkání v&#160;rockovém klubu Stalin pokoušel o&#160;nějaké mechtle, ale nestálo to tvou vinou za nic. Shání jakéhosi Kotalíka.</p>
			<p class="MLP_text ParaOverride-1">Říkáš, že si nikoho takového nevybavuješ.</p>
			<p class="MLP_text ParaOverride-1">„Je to ten, se kterým jste tenkrát chtěli spáchat společnou sebevraždu,“ osvěžuje ti paměť, „domluvili jste se prej cestou vodněkud někam.“</p>
			<p class="MLP_text ParaOverride-1">Znovu říkáš, že nevíš.</p>
			<p class="MLP_text ParaOverride-1">„Přece když jsi s&#160;někým plánoval tohle, musíš se na něj pamatovat, ne?“ diví se.</p>
			<p class="MLP_text ParaOverride-1">„Tehdy chodili s&#160;podobnou ideou dva tři denně&#160;– slavila se svoboda, lidi byli plný nápadů, dyť víš.“</p>
			<p class="MLP_text ParaOverride-1">„To je fakt,“ směje se. „Naštěstí to všichni, koho znám, přežili.“</p>
			<p class="MLP_text ParaOverride-1">„Poněvadž to nikdo z&#160;nich nemyslel vážně.“</p>
			<p class="MLP_text ParaOverride-1">„Kotalíka teda neznáš…“</p>
			<p class="MLP_text ParaOverride-1">„Je mi líto.“</p>
			<p class="MLP_text ParaOverride-1">„A&#160;jak se máš?“</p>
			<p class="MLP_text ParaOverride-1">„Jedu do lesa,“ odpovíš, aniž si vybavíš aspoň hrubé rysy, výšku, barvu vlasů, „a ty?“</p>
			<p class="MLP_text ParaOverride-1">„Nó, já do lesa nejedu, ale jinak dobrý, ráda bych tě zas někdy nezávazně viděla.“</p>
			<p class="MLP_text ParaOverride-1">„Tak se někdy ozvu.“</p>
			<p class="MLP_text ParaOverride-1">„Zkus to.“</p>
			<p class="MLP_text_bez1radku_-12-0- ParaOverride-1">V&#160;OBLAKU MÍRNÉHO ÚDIVU HLEDÁŠ SPACÍ PYTEL. Je na dně skříně spolu se zjizvenou, mnohočetně probodenou karimatkou. Vyhodíš z&#160;šuplete trika, ponožky. Vše nacpeš do báglu, zamkneš dům. Za rohem koupíš proviant. Jedeš Na Knížecí, luštíš poplivané jízdní řády, lezeš do autobusu. Bělovlasý šofér s&#160;nečekaně měkkými dlaněmi ti vrací drobné.</p>
			<p class="MLP_text ParaOverride-1">Během jízdy dospíváš vylučovací metodou k&#160;závěru, že jsi nikdy nic s&#160;nikým páchat nechtěl. Dokonce seš si jist, že se s&#160;tebou nikdo o&#160;něčem podobném nebavil. Stoprocentně se to vyloučit nedá&#160;– málokdo se pamatuje, co bylo předevčírem, natož před rokem. Měnová odluka, rozpad republiky, dělení federálního majetku. Proč a&#160;nač se zatím neví, nicméně je aspoň veselo. Nikdy předtím nebylo v&#160;Praze tolik klubů, barů, kalíren, divadel, dupáren, cíleně monstrózních nonstopů, rudě a&#160;černě pomalovaných, agresivně nasvícených místností, kde se dá přežívat celé dny, aniž se člověk nadechne venkovního smogu.</p>
			<p class="MLP_text ParaOverride-1">Kotalík, který si patrně neříká Kotalík, ti hází nulovou asociaci. Hodně jedinců se identifikuje s&#160;víceméně ošoupanými přezdívkami. Duše lidu je marnivá, patetická a&#160;nepůvodní.</p>
			<p class="MLP_text_bez1radku_-12-0- ParaOverride-1">VYSTOUPÍŠ V&#160;OSADĚ JMÉNEM VOZNICE. Odoláš mámení otevřeného marketu, kde bys mohl pořídit sedmičku červeného. Víno by ti suplovalo parťáka&#160;– to nechceš.</p>
			<p class="MLP_text ParaOverride-1">Otočíš se zády k&#160;osadě. Na hrázi mineš pískovcového svatého Jana houpajícího v&#160;náruči dosud živého ukřižovaného, který se vzpíná, jako by se snažil ještě něco říct. Jan na něj hledí s&#160;nekonečnou shovívavostí. Zahneš kolem Dolního rybníka, dáš se po cestě. Komáři, mušky a&#160;muchničky bzikají v&#160;travinách. Stromy tě přijmou mezi sebe a&#160;hú&#160;– jsi v&#160;lese.</p>
			<p class="MLP_text_bez1radku_-12-0- ParaOverride-1">KROM TOHO, ŽE OBČAS ZASKŘÍPOU VĚTVE, ZAHUČÍ MODŘÍN, S&#160;HRUBÝM BRČENÍM TI KOLEM HLAVY PROLÉTNE BRUNDIBÁR, SE NIC NEDĚJE. Kousek za tebou vlaje tvoje smrt. Feromonová, molekulární, pachová či jaká stopa, která směrem od tebe slábne, až mizí. Byl jsi tu, nejsi&#160;– jsi o&#160;pár kroků dál.</p>
			<p class="MLP_text ParaOverride-1">Je ti šestatřicet, a&#160;tak tě podobné jevy nezajímají. Jsi tu, abys kráčel polesím. Aby sis vyčistil mozek od třeštění, kterému podlehlo tvoje město. Od neutuchajícího jásotu nad tím, že nám spadlo ze zad čtyřicet let vzájemného udávání. Máš podezření, že i&#160;ta euforie byla v&#160;plánu, abychom se vyřádili, zklidnili. Nasytili exilových masek, trezorových filmů.</p>
			<p class="MLP_text_bez1radku_-12-0- ParaOverride-1">K&#160;VEČERU SE SLUNCE S&#160;HUČENÍM ZANOŘÍ MEZI KMENY. Nejvyšší čas to někde zapíchnout. Vhodné místo se ti nabídne samo&#160;– v&#160;zásadě ošklivý výmol, obklopený ze všech stran hustými smrky, nabízejícími výhodu částečné intimity. Sbíráš chrastí, větvičky, větve. Naskládáš miniaturní hranici, dospod frkneš kostku podpalovače. Rozfoukáš, udržuješ plamínek. Jurodivou světlušku, mihotavě ozařující vnitřek jámy.</p>
			<p class="MLP_text ParaOverride-1">Zíráš do ohně, přistrkuješ halouzky, otáčíš proutek se špízem&#160;– plátky slaniny proložené půlkami cibulí a&#160;měděnými klobouky holubinek mandlových.</p>
			<p class="MLP_text_bez1radku_-12-0- ParaOverride-1">LAURA… Bruneta s&#160;nebezpečně hlubokým lhostejným pohledem. Zjevila se u&#160;Stalina, kdekdo se s&#160;ní objímal, vítal. Pak jste byli najednou sami. Na pódiu hrál rychlý šraml, tak jste si zatancovali. Nešikovně, zato bez zábran. Načež sis ji přede všemi odvedl domů. Šli jste pěšky, možná ne celou cestu. Na náměstí Republiky odhodila boty, dál šla bosa. Zbytek máš v&#160;mlze.</p>
			<p class="MLP_text ParaOverride-1">Příští večer ti u&#160;Stalina vrátila&#160;– opět přede všemi&#160;– klíče tak, že je z&#160;výšky upustila před tebe na stůl. Jak třeskly, celému stolu došlo, že jsi neobstál.</p>
			<p class="MLP_text ParaOverride-1">Pamatuješ si, že měla žlutý klobouček, v&#160;němž i&#160;spala. Že měla jedenáct náušnic a&#160;napůl uraženou čtyřku vpravo dole, o&#160;niž sis rozřízl jazyk. Že chrápala jako jaguár.</p>
			<p class="MLP_text_bez1radku_-12-0- ParaOverride-1">NÁHLE NA TEBE PADNE TÍSEŇ. Lehká nauzea jakási. Zřejmě to patří k&#160;věci. V&#160;životě jsi nenocoval sám v&#160;lese, pokaždé poblíž oddechoval nějaký obratlovec. Tato noc se nadto zdá být dosti temná.</p>
			<p class="MLP_text ParaOverride-1">Někde blízko hlasitě plesknou ptačí křídla, tak blízko, že slyšíš tvrdé peří rozrážející vzduch. Z&#160;třaslavého vesmíru nad tebou tence, ale vytrvale vyjí psi. Nad okrajem díry se krčí žluté prašivky.</p>
			<p class="MLP_text ParaOverride-1">Chleba je drolivý, špek nepatrně odporný. Láhev vína by bodla, jenže není.</p>
			<p class="MLP_text_bez1radku_-12-0- ParaOverride-1">KDYŽ SE OZVE PRASKÁNÍ, VZDÁLENÝ DECH, NEPŘEKVAPÍ TĚ TO. Ježek, kňour, nimrod, pozdní houbař&#160;– něco živého. Naopak, jsi rád, že tu někdo takový je. Slyšíš chřustání větví, krátké odfrknutí. Zdá se, že se to blíží. Cosi se dere mezi větvemi k&#160;tobě. Už doopravdy blízko. Je-li to myslivec, lesák, libovolný typ funkcionáře s&#160;flintou, nenech se buzerovat. Zachovej důstojnost!</p>
			<p class="MLP_text ParaOverride-1">Smrčinu rozhrnou dvě pazoury. Stromky se rozestoupí. Nad tebou stojí vytáhlá figura v&#160;kabátě. Divně úzká protažená lebka porostlá krátkým mechovitým vlasem, vousem vyrudlé barvy.</p>
			<p class="MLP_text ParaOverride-1">„Nemáš rum, žárovko?“ zachrčí.</p>
			<p class="MLP_text ParaOverride-1">„Nemám,“ odpovíš.</p>
			<p class="MLP_text ParaOverride-1">„Vodku?“</p>
			<p class="MLP_text ParaOverride-1">Pokrčíš rameny.</p>
			<p class="MLP_text ParaOverride-1">Překročí okraj muldy, seběhne svah. Složí neskutečně dlouhé končetiny, sedne na zem. Ne moc blízko, ještě že tak. Natáhne k&#160;ohni hnáty v&#160;gumových holinách. Doopravdy neobvyklá bytost&#160;– zapadlé, nápadně světlé oči jako by vydávaly vlastní svit. Němě se dívají. Jazyk olízne olámané střepy zubů v&#160;otevřených ústech.</p>
			<p class="MLP_text ParaOverride-1">„Ani vyprošťováka?“ vypadne z&#160;něj bublavě.</p>
			<p class="MLP_text ParaOverride-1">„Vyprošťovák je na ráno, ne?“</p>
			<p class="MLP_text ParaOverride-1">„Mám to vopačně&#160;– žiju v&#160;noci, ve dne spim,“ řekne. „Tak mě nech aspoň vohřát pedály.“</p>
			<p class="MLP_text ParaOverride-1">„Vohřejte si je,“ odpovíš. Věta se ti drobátko vzpříčí v&#160;krku, snad si toho nevšiml.</p>
			<p class="MLP_text ParaOverride-1">„Všim jsem si, že si lidi u&#160;vohně tykaj,“ reaguje, „čiňme to taky tak.“</p>
			<p class="MLP_text ParaOverride-1">„Já jsem Honza,“ řekneš.</p>
			<p class="MLP_text ParaOverride-1">„Já ti seru na to, kdo seš, hlavně mi tykej.“</p>
			<p class="MLP_text ParaOverride-1">Dlouho mlčíte. Mír mezi vámi ale nepanuje. Na druhé straně ohniště sedí někdo, na koho běžná asertivita nestačí. Snažíš se nenarušit rovnováhu, protože o&#160;ni jde.</p>
			<p class="MLP_text ParaOverride-1">„Buď v&#160;klidu, nepřišel jsem s&#160;úmyslem,“ podotkne.</p>
			<p class="MLP_text ParaOverride-1">„S&#160;jakým úmyslem?“ ptáš se.</p>
			<p class="MLP_text ParaOverride-1">„Máš kliku, že seš vůl,“ houkne.</p>
			<p class="MLP_text ParaOverride-1">„To si řikám často.“</p>
			<p class="MLP_text ParaOverride-1">„Tak si to neříkej!“ zakřikne tě chrčivě.</p>
			<p class="MLP_text ParaOverride-1">„Chceš salám, chleba?“ napadne tě.</p>
			<p class="MLP_text ParaOverride-1">„Dej, jestli dáš.“</p>
			<p class="MLP_text ParaOverride-1">Chvíli jí. Spíš žere. Z&#160;chleba vytrhává zuby žvance, salám kouše vcelku i&#160;se slupkou. Funivě vtahuje vzduch nosem.</p>
			<p class="MLP_text ParaOverride-1">„Nečum, jak žeru,“ řekne plnou hubou.</p>
			<p class="MLP_text ParaOverride-1">„Co teda, kurva, můžu?“</p>
			<p class="MLP_text ParaOverride-1">„To je lepší&#160;– nenech si nic líbit. Máš tu, koukám, havaj.“</p>
			<p class="MLP_text ParaOverride-1">„Havaj bez rumu,“ přihraješ mu.</p>
			<p class="MLP_text ParaOverride-1">„Rum mám já, měl bych říct, ale né! Nemám. Rum je daleko. Proč tu seš?“</p>
			<p class="MLP_text ParaOverride-1">„Vodpočinout si vod lidí.“</p>
			<p class="MLP_text ParaOverride-1">„To se ti nepovedlo… Voheň je vidět. Já tu jsem proto, že je mi jedno, kde jsem, jsou horší místa.“</p>
			<p class="MLP_text ParaOverride-1">„Taky lepší.“</p>
			<p class="MLP_text ParaOverride-1">„Třeba jaký?“</p>
			<p class="MLP_text ParaOverride-1">„Řeznictví,“ vypadne z&#160;tebe k&#160;vlastnímu úleku.</p>
			<p class="MLP_text ParaOverride-1">„Já se bál, že řekneš divadlo. Co v&#160;řeznictví?“</p>
			<p class="MLP_text ParaOverride-1">„Kousek vod všeho, co je dobrý.“</p>
			<p class="MLP_text ParaOverride-1">„A&#160;co je dobrý?“</p>
			<p class="MLP_text ParaOverride-1">„Kus kližky, kus šunky, voháňku na vejvar, někdy tlačenku.“</p>
			<p class="MLP_text ParaOverride-1">„Musí vypadat dobře&#160;– tak?“</p>
			<p class="MLP_text ParaOverride-1">„Jo.“</p>
			<p class="MLP_text ParaOverride-1">„Víš, co je nejhorší?“</p>
			<p class="MLP_text ParaOverride-1">„Poslouchat řeči a&#160;sám je řikat.“</p>
			<p class="MLP_text ParaOverride-1">„To neni nejhorší, nejhorší je to ticho&#160;– poslouchej ho.“</p>
			<p class="MLP_text_bez1radku_-12-0- ParaOverride-1">POSLOUCHÁTE TICHO. Samozřejmě ne úplné. Šum hnízd, pelechů, mravenišť, ptačí ševel, slaboučké uslintané rochání, vzdálené vrčení aglomerací, brumendo leteckých motorů. V&#160;koruně listnáče kuvíká opeřenec. Členovci se derou mechem jako tanky, kusadla rozevřená. V&#160;suché buřeni šílí svatojánské mušky.</p>
			<p class="MLP_text ParaOverride-1">Od Prahy skryté za obzorem se ozývají hromové rány, jako by Godzilla šlehala ocasem do hlavního nádraží. Někde daleko je moře. Oka orkánů putují nad kontinenty, vlny se valí.</p>
			<p class="MLP_text ParaOverride-1">Dřepíte v&#160;muldě, mlčíte. Rychlostí 400 metrů v&#160;sekundě rotujete kolem zlověstně němého jádra oběžnice, na níž jste se ocitli. Sloje obřích krystalů, zkamenělé bahno, tornáda žhavých kovů pod vámi. Psi v&#160;dálavách táhle skřípají. Dokonce snad někde houká vlak.</p>
			<p class="MLP_text ParaOverride-1">Člověku proti tobě hvízdá v&#160;hrtanu. Dýchá krátce a&#160;mělce. Drmolí pro sebe, nepotřebuje tě k&#160;tomu: „Všecko má chuť&#160;– zajímavý,“ hrčí, jako by se s&#160;někým chystal přít, „i čaj má chuť… Moc chytrý! Vlezeš tam, položíš kabel a&#160;frr&#160;– to je znamení. Nejsi moje máma, řikám jí a&#160;frr… Nepovim ti, co se stalo tak strašnýho… Nic se nestalo tak strašnýho. Gospodo oficeri, spaste imperátora! Vodhazovat? Vodhazovat neumim, ty snad jo? Taky ne, to bys tu nebyl.“</p>
			<p class="MLP_text ParaOverride-1">Šťouráš prutem v&#160;ohni, rovnáš prohořelé kusy větví.</p>
			<p class="MLP_text ParaOverride-1">„Běž spát, žárovko,“ navrhne chlap.</p>
			<p class="MLP_text ParaOverride-1">„Neni potřeba,“ odvětíš dřív, než dořekne.</p>
			<p class="MLP_text ParaOverride-1">„Tvoje věc. Čistě jen abys věděl&#160;– tři sta metrů tutim směrem se nachází mrtvej chlap,“ napřáhne pařát do tmy. „Jestli seš z&#160;těch, co si nechaj poradit, radim ti&#160;– nic s&#160;tim nedělej.“</p>
			<p class="MLP_text ParaOverride-1">„Dobře,“ povídáš.</p>
			<p class="MLP_text ParaOverride-1">„Bojíš se mrtvýho?“</p>
			<p class="MLP_text ParaOverride-1">„Ani ne.“</p>
			<p class="MLP_text ParaOverride-1">„Chceš ho vidět?“</p>
			<p class="MLP_text ParaOverride-1">„Neni to nutný.“</p>
			<p class="MLP_text ParaOverride-1">„A&#160;co když je?“ křikne a&#160;křik se zhroutí v&#160;kašel.</p>
			<p class="MLP_text ParaOverride-1">„Tak pojď,“ navrhuješ s&#160;klidem někoho, kdo vyslechl podobných historek vícero.</p>
			<p class="MLP_text ParaOverride-1">„Co bysme chodili, seď,“ stahuje se. „Přísaháš mi, že nemáš rum?“</p>
			<p class="MLP_text ParaOverride-1">„Nemám.“</p>
			<p class="MLP_text ParaOverride-1">Jasně, říkáš si. Ještě se chvíli vytahuj, hraj na mě betla, lochnesko, a&#160;hlavně vypadni.</p>
			<p class="MLP_text_bez1radku_-12-0- ParaOverride-1">NE ŽE BYS NEBYL VE STŘEHU&#160;– JSI. Srdce tluče klidně, i&#160;když ne docela. Hlídáš člověka naproti tak, aby si toho nevšiml. On dělá, zdá se, totéž. Samotář&#160;– je jich všude plno. Jeden z&#160;odmítnutých, ztracených, nečekaně vržených do syrových plískanic. Jsou jich plná města. V&#160;žádném případě tu nejde o&#160;slova. Je třeba dávat pozor na to, co je pod nimi a&#160;za nimi. Divíš se, žes na to nepřišel dávno. Je to tak bez přestání. K&#160;tomu byla ta amnestie, kdoví.</p>
			<p class="MLP_text ParaOverride-1">Lámeš chrastí, přikládáš.</p>
			<p class="MLP_text ParaOverride-1">Chlap se otřese, celý se zachruje do kabátu. Obyčejný zimník, ani starý, ani nový. Drží si límec kostnatou prackou těsně pod krkem. Promodralé hákovité prsty zatíná do látky, jako by sám sebe škrtil. Jako by neuměl nic dělat napůl.</p>
			<p class="MLP_text ParaOverride-1">„Neni co pít, žárovko,“ zacvaká čelistmi, „vopustim tě.“</p>
			<p class="MLP_text ParaOverride-1">Vyskočí na nohy. Vyjede po svahu, až mu šosy vlají. Rozhrábne smrčky, vkročí do tmy, jde pryč. Je moc chytrý na to, aby se beze všeho zastavil. Dlouho chrastí, křupe, pravda, skoro neslyšně. Zato vytrvale.</p>
			<p class="MLP_text ParaOverride-1">Nakonec se stane, co musí. Chrastění umlkne. Nemáš šanci odhadnout, jestli proto, že narazil na pěšinu, nebo tam někde kdovíproč stojí. Stojí a&#160;čeká. Z&#160;opačné strany, než kde zmizel, se ozývá z&#160;nitra hvozdu zvuk, jako by tam někde prala pračka. Chvíli popolézáš po dně jámy jako pavouk, číháš na sebeslabší akustickou anomálii.</p>
			<p class="MLP_text ParaOverride-1">Po hodince toho necháš. Zdá se ti důležité přiložit. Horký vzduch olízne smrkové větve přečnívající nad jámou. Vlní se, jako by se divily.</p>
			<p class="MLP_text_bez1radku_-12-0- ParaOverride-1">LEŽÍŠ V&#160;POLOZAPNUTÉM SPACÁKU, PŘIPRAVEN SEDNOUT A&#160;MLU­VIT. Klapačka je tvoje jediná zbraň.</p>
			<p class="MLP_text ParaOverride-1">Myšlenky se opětovně stáčejí k&#160;Lauře. Proč to nevyšlo? Huba ti jela, jenže ona chtěla… měla… hm. U&#160;Šalounovy vily vás stihla první líbačka&#160;– jen tak na zkoušku. Pak jste se stavili v&#160;Plecháči, nakoukli do Roxy, všude hromady známých. Něčím ses jí dotkl, což ti, zdá se, odpustila. Divná ženská. Snažíš se ji rozveselit, rozptýlit, nic. Mlčí. Teprve když to vzdáš, skácí se smíchy. Přišli jste až ráno, svítalo. Usnuls jak dřevo, ona nejspíš též.</p>
			<p class="MLP_text_bez1radku_-12-0- ParaOverride-1"><span class="MLP_znak_kurziva_11b">TOK; TOK&#160;– TOK TOK! </span>Otevřeš oči. Šedé ranní nebe je poseté šňůrami rudě zanícených neštovic. <span class="MLP_znak_kurziva_11b">Tok, tok&#160;– tok tok!</span> Datel, žluna, strakapoud či jiný ťukač drtí zobákem dřevo jedné z&#160;vysokánských jedlí nad tvou hlavou. Koruny jsou prorostlé metastázami jmelí. Doběla zpopelnatělé větve v&#160;ohništi tenince čadí.</p>
			<p class="MLP_text ParaOverride-1">Vstaneš, setřepeš spací pytel, vylezeš z&#160;prolákliny. Dereš se smrčím, obejdeš ji kolem dokola. Pach slizu, podhoubí, živé prsti. Všude klid. Polesí jede naplno ranní směnu.</p>
			<p class="MLP_text_bez1radku_-12-0- ParaOverride-1">MÍŘÍŠ SMĚREM, KDE TUŠÍŠ LESNÍ CESTU. Místo ní narazíš na potok. Jdeš kus podél&#160;– podmáčené břehy, pisklavý hmyz, čvachtačka, pálení žáhy, mokro v&#160;botách. <span class="MLP_znak_kurziva_11b">Vlachova strouha</span>, hlásí mapa. Před tebou rozhňácaná plesnivá tráva. Nějaká mýtina. Mezi kmeny listnáčů trčí letitá kostra indiánského týpí. Na holých tyčích visí zbytek mechem zezelenalé plachtoviny. O&#160;kus dál přístřešek z&#160;kulatin, propadlá střecha zemljanky. Umouněné ohniště. U&#160;něj pár bot, byť zjevně mimo provoz.</p>
			<p class="MLP_text ParaOverride-1">Uděláš čelem vzad. Jdeš k&#160;severu, loutáš tatranku. Zpoza jedle na tebe míří prázdným nosem vykotlaná betonová pevnůstka. Obejdeš ji, vylezeš na hřeben. Pod svahem zahlédneš pěšinu. Spouštíš se po kolmici, brodíš se ostružinovým zátarasem.</p>
			<p class="MLP_text ParaOverride-1">V&#160;šeru u&#160;paty smrku zahlédneš cosi neobvyklého.</p>
			<p class="MLP_text_bez1radku_-12-0- ParaOverride-1">JDEŠ BLÍŽ, PŘIDŘEPNEŠ. Pod větvemi se krčí loutka v&#160;životní velikosti. Hlava jí visí nad koleny. Na sobě šedavou větrovku, kapuci přetaženou přes tvář. Ruce však vidíš jasně&#160;– jsou mimo stín a&#160;jsou lidské. Ztuhlé bezbarvé prsty se začernalými nehty neužitečně trčí do ticha. Zpod okraje rukávu vyleze moucha.</p>
			<p class="MLP_text ParaOverride-1">Co je ti divné&#160;– nepociťuješ nic zvláštního. Je to prostě taková… situace. Jisté je, že tu nemůžeš dřepět věčně. Vstaneš, uděláš krok. Dáváš pozor, abys neviděl víc, než cos už viděl. Odvrátíš se, uděláš další krok. Obejdeš strom. Vnímáš vlastní dech, jinak je ticho. Odplivneš si.</p>
			<p class="MLP_text ParaOverride-1">Slina dopadne na kus kůry těsně před rezavě žíhanou skákavku. Pavouček to ihned zapíchne, zcukne nohy, strne. Přední páry smolně prázdných kukadel třeští na tvůj pěnivý výměšek.</p>
			<p class="MLP_text_bez1radku_-12-0- ParaOverride-1">BEREŠ TO KOLMO ZE SVAHU, CHVÍLEMI KLOUŽEŠ. Když se ohlédneš, vidíš za hřbetem valu vršek smrčiny. Kličkuješ mezi holými kmeny, občas se některého přidržíš.</p>
			<p class="MLP_text ParaOverride-1">Po vrstevnici vede pěšina. Jsi na ní. Je plná kaluží, listí, plžů a&#160;pomalých černých brouků. Na mrtvém modřínu je přitlučen rozcestník.</p>
			<p class="MLP_text ParaOverride-1">Mníšek pod Brdy&#160;– po červené. Šlapeš tedy do Mníšku. Doprovází tě mrak mušek. Foukáš do nich, oháníš se rukama. Připadáš si jako figurka z&#160;černobílého seriálu.</p>
			<p class="MLP_text ParaOverride-1">Scházíš alejí lemující křížovou cestu. Vpravo i&#160;vlevo nasázeny důkladné zděné budky s&#160;jednotlivými utrpeníčky. Dole rybničnatá louže, vlevo rozkydlý barokní klášter, vpravo kostelík jak od Lady.</p>
			<p class="MLP_text_bez1radku_-12-0- ParaOverride-1">POKUD BYS CHTĚL VĚC OZNÁMIT, JEVÍ SE TO TU JAKO PŘIJATELNÉ MÍSTO. Kostel je zamčen, klášter též. Máš štěstí, dochází ti, že tu nikdo není. Kdyby byl, prásknul by tě dřív, než bys domluvil. Obratem by tě lifrovali zpátky. Musel bys hledat to místo, znovu nad ním stát. Snažit se chápat smysl úředních otázek, papouškovat odpovědi.</p>
			<p class="MLP_text ParaOverride-1">Řevnická&#160;– konečně pořádná ulice. Zplanýrované parcely, strouhy, domky, suchá pole. Na chodníku se kočkují straky. „Dejte si pohov, kašpaři!“ řekneš jim.</p>
			<p class="MLP_text ParaOverride-1">Za drátěným plotem se vztyčí zarudlá žena se zahradními nůžkami, pátravě na tebe hledí.</p>
			<p class="MLP_text ParaOverride-1">Náměstí F. X. Svobody&#160;– další kostel.</p>
			<p class="MLP_text_bez1radku_-12-0- ParaOverride-1">SEDÍŠ NAD ZADNÍ NÁPRAVOU V&#160;KLOUBOVÉM IKARU. Každá spára ve vozovce ti tvrdě trhne bránicí. Během jízdy ti paměť servíruje sekvence, jejichž vyhodnocení oddálila. Když zavřeš oči, je to ještě horší. Vidíš množství voskově ztuhlých detailů ve fialovém stínu jehličí. Tmavě vystupující žíly. Zaschlý šrám na předloktí, strniště na bradě, hmyz.</p>
			<p class="MLP_text ParaOverride-1">Doufáš, že to bude slábnout, až to odezní. Nebezpečné můžou být chvilky nad ránem, kdy se rozumem nechráněný mozek vynořuje z&#160;hlubin jako kytovec ke slunci. Tam se občas, v&#160;rámci dekomprese, zjevují věci o&#160;sobě. Tam bývá subjekt vydán všanc toxickým obludám ducha. Příčinné spoje prskají, křehnou, taví se. Když se to děje často, člověk zmagoří. Není to ovšem nic rychlého, trvá to desítky let.</p>
			<p class="MLP_text_bez1radku_-12-0- ParaOverride-1">DOMA ODHODÍŠ BATOH, SHODÍŠ ŠATY. Zhltneš pár soust studeného rizota z&#160;lednice. Dlouho sedíš v&#160;křesle, opojen poznáním, jak je to doma příjemně známé. Chráněné iluzí oken, dveří. Může je, pravda, někdo vykopnout, ale nepřijde k&#160;tobě jen tak&#160;– rovnou. Drtivá většina zazvoní.</p>
			<p class="MLP_text ParaOverride-1">Stojíš ve sprše, hledáš mýdlo. Skrz páru zahlédneš silně okoukaný refrén: <span class="MLP_znak_kurziva_11b">ZDROJ MÝCH NESNÁZÍ: NIC MI NESCHÁZÍ</span>.</p>
			<p class="MLP_text ParaOverride-1">Utřeš se, vezmeš kartáč, začneš nápis drbat. Není v&#160;tom nic osobního, natož chtěného. Prostě to jenom už nehodláš pořád číst. Podklad je akryl&#160;– poselství je pryč v&#160;okamžiku.</p>
			<p class="MLP_text ParaOverride-1">Notabene to není pravda&#160;– schází ti toho dost. Najdeš v&#160;diáři číslo, není u&#160;něj jméno, ale riskneš to.</p>
			<p class="MLP_text ParaOverride-1">„Tady,“ řekne ženský hlas.</p>
			<p class="MLP_text ParaOverride-1">„To jsem já,“ řekneš.</p>
			<p class="MLP_text ParaOverride-1">„Kdo já?“</p>
			<p class="MLP_text ParaOverride-1">„Předevčírem jsme si volali.“</p>
			<p class="MLP_text ParaOverride-1">„Á jo&#160;– byls v&#160;tom lese?“</p>
			<p class="MLP_text ParaOverride-1">„Nebyl.“</p>
			<p class="MLP_text ParaOverride-1">„Já věděla, že kecáš&#160;– co v&#160;lese. Kotalíka už nemusíš hledat, našla jsem ho. Dostal vode mě facáka, až se voblíznul.“</p>
			<p class="MLP_text ParaOverride-1">„Aha.“</p>
			<p class="MLP_text ParaOverride-1">„Jinej by se ptal proč.“</p>
			<p class="MLP_text ParaOverride-1">„Jednak to neni moje věc, ale hlavně znám nejvejš dva důvody.“</p>
			<p class="MLP_text ParaOverride-1">„Já nejvejš jeden&#160;– pudem teda na to pivo nebo co?“</p>
			<p class="MLP_text ParaOverride-1">„Kdy můžeš?“</p>
			<p class="MLP_text ParaOverride-1">„Tenhle tejden ne, to něco mám. V&#160;pondělí?“</p>
			<p class="MLP_text ParaOverride-1">„V&#160;pondělí v&#160;půl osmý?“</p>
			<p class="MLP_text ParaOverride-1">„Proč až v&#160;půl osmý?“</p>
			<p class="MLP_text ParaOverride-1">„Tak v&#160;sedum.“</p>
			<p class="MLP_text ParaOverride-1">„V&#160;sedum&#160;– budu se těšit!“</p>
			<p class="MLP_text ParaOverride-1">Zapomněli jste si říct, kde se sejít a&#160;kam jít. Na tom ostatně nesejde&#160;– stačí, aby tam nebyl enormní rachot ani extrémní ticho. Aby tam byl takový ten šum, uprostřed něhož lze říkat krátké nezávazné věty, upíjet kafe a&#160;smát se.</p>
		</div>
</body>
</html>